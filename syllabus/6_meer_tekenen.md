# Meer tekenen

We hebben nu een solide objectgeoriënteerde structuur staan. Gefeliciteerd, dat is best een prestatie! Maar de kans is groot dat je project nog wel iets mist: misschien wil je het gewoon nog verder uitbreiden en nieuwe interacties toevoegen, of mist je programma nog net iets in het design. (Tip: met de juiste kleurkeuze en niet te veel stroke, kom je een heel eind!) Als je iets wilt toevoegen aan je programma waarvan je niet goed weet hoe, is deze week het moment om dat te vragen. Ik heb ook nog drie suggesties om je project op te fleuren: randomness, particles en tekst.

In tegenstelling tot de vorige weken is het deze week niet het doel dat je alles weet van die drie onderwerpen, dit zijn suggesties die je kunt gebruiken om je project te verbeteren, maar je mag ze ook links laten liggen als het aan jouw project niets toevoegt. Aan het eind van deze week heb je meer gereedschappen in je gereedschapskist om jouw project net dat beetje mooier te maken.

## Tijdens de les

We beginnen de les weer met een feedbackmoment over de structuur van jouw project. Zorg dus dat je daar wat van kunt laten zien en er iets zinnigs over kunt vertellen! Als je dit feedbackmoment mist, vraag dan zelf een of twee klasgenoten om feedback en vertel in je videopresentatie wat je daarmee gedaan hebt.

Daarna geef ik nog een beetje uitleg over een aantal onderwerpen:

- Wat kun je met randomness, particles en tekst?
- Jouw eigen ideeën

## Online materiaal

Over randomness:

- [Nature of Code Introduction](https://www.youtube.com/playlist?list=PLRqwX-V7Uu6YVljJvFRCyRM6mmF5wMPeE) (vanaf I.1), door Daniel Shiffman

  Video's op YouTube // ongeveer 55 minuten // Engels // Ondertiteling in Pools, Portugees en Spaans...

  Deze video's behandelen verscheidene vormen van randomness, je hoeft ze niet per se allemaal te bekijken. I.1 gaat over willekeurige beweging; I.2 t/m I.4 gaan over wat meer theoretische aspecten, maar die kunnen je wel helpen om bepaalde effecten te bereiken; I.4 gaat over Perlin noise, wat heel geschikt is om willekeurige bergen, duinen, golven etc. te genereren.

- [Nature of Code Introduction](https://natureofcode.com/book/introduction/), door Daniel Shiffman

  Tekst // ongeveer 6500 woorden // Engels

  Dit is het boek waarop bovenstaande video's gebaseerd zijn, en ze volgen ongeveer dezelfde structuur.

- [Let It Snow with Perlin Noise in p5.js](https://www.javascript.christmas/2020/16), door Anders Larsen

  Tekst // ongeveer 2900 woorden // Engels

  Een voorbeeld van wat je kunt doen met Perlin noise. De code is geschreven met p5.js, de JavaScript versie van Processing, dus de code kun je niet direct overnemen. Het heeft wel een goede introductie van Perlin noise, en bevat een hoop inspiratie voor wat je ermee kan doen.

Over particle systems:

- [Nature of Code, Chapter 4: Particle Systems](https://www.youtube.com/playlist?list=PLRqwX-V7Uu6Z9hI4mSgx2FlE5w8zvjmEy) (t/m 4.4), door Daniel Shiffman

  Video's op YouTube // ongeveer 51 minuten // Engels // Geen ondertitels

  Tot en met 4.4 geven deze video's een goede introductie van particle systems, zodat je het in je project kunt gebruiken. Particle systems bieden ook een goede manier om je iets meer te verdiepen in de principes van objectgeoriënteerd programmeren. Als je dat interessant vindt, kijk dan ook video's 4.5 t/m 4.7 en probeer het ook in je project toe te passen!

- [Nature of Code, Chapter 4: Particle Systems](https://natureofcode.com/book/chapter-4-particle-systems/) (t/m §4.5), door Daniel Shiffman

  Tekst // ongeveer 4100 woorden // Engels

  Wederom: het boek waarop bovenstaande video's gebaseerd zijn. Als je dieper op de principes van objectgeoriënteerd programmeren in wilt gaan, lees dan ook §4.6 t/m §4.10 en probeer dat in je project toe te passen!

Over tekst:

- [Processing tutorial 13.1](https://www.youtube.com/watch?v=NLzne4XaR3M&list=PLRqwX-V7Uu6Y4F21kqaFLk6oGW2I5o7FY&index=1), door Daniel Shiffman

  Video op YouTube // ongeveer 18 minuten // Engels // Geen ondertitels

- [Processing tutorials: Strings and Drawing Text](https://processing.org/tutorials/text), door Daniel Shiffman

  Tekst // ongeveer 2800 woorden // Engels

## Project

Gebruik een van de technieken die je deze week geleerd hebt om je project nog mooier te maken!

## Oefeningen

Aangezien we deze week veel verschillende onderwerpen hebben, zijn er hier geen specifieke oefeningen. Als je met randomness of particle systems aan de slag gaat, kun je oefeningen vinden in Nature of Code. En je kunt natuurlijk je eigen creativiteit de vrije loop laten in je project of op je creatie.
